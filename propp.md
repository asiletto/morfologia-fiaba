# Morfologia della Fiaba - Vladimir Propp

## Premessa Teorica

Tutte le fiabe presentano, al di là del luogo di origine e della cultura che le ha create, degli **elementi comuni**: una stessa struttura con gli stessi personaggi che ricoprono le stesse funzioni in relazione allo svolgimento della storia.

Propp analizzò un gran numero di fiabe della tradizione cercando di dividerle in **minime parti analizzabili** (come i morfemi in linguistica), spostando l'attenzione dagli elementi peculiari di ogni fiaba agli **elementi ricorrenti** che soggiacciono ad un gran numero di fiabe.

Gli elementi unificanti vengono identificati non tanto a livello di contenuti, quanto in termini di **azioni e funzioni**.

### Principio Fondamentale

**Nell'analisi di Propp è più importante quello che fa il personaggio piuttosto di chi sia il personaggio.**

Se l'eroe è una fanciulla, un principe o un orso è indifferente: a caratterizzare lo svolgimento della trama è l'azione che l'eroe compie attraverso le sue caratteristiche fisiche.

## Schema Generale della Fiaba

Propp identificò uno schema generale che struttura la narrazione fiabesca in quattro fasi:

1. **Equilibrio introduttivo** (situazione iniziale)
2. **Rottura dell'equilibrio iniziale** (esordio)
3. **Azioni dell'eroe** (peripezie)
4. **Ristabilimento dell'equilibrio** (scioglimento)

## Le 31 Funzioni

Le **funzioni** sono punti cardine all'interno della narrazione e sono quelle unità che mandano avanti l'intero racconto. Esse succedono alla **situazione iniziale**, che ha il compito di introdurre l'ambiente della narrazione.

### Lista delle Funzioni

1. **Allontanamento**: L'eroe o un membro della famiglia lascia la sicurezza dell'ambiente iniziale. Questo evento causa tensione nella storia che quindi ha veramente inizio. Può essere il momento in cui viene presentato l'eroe, spesso ritratto come una persona normale.

2. **Divieto**: Alla vittima viene imposta una sorta di "interdizione" o comunque gli viene sconsigliato di agire in un certo modo (ad esempio, gli viene proibito di andare in un determinato luogo o di compiere una precisa azione).

3. **Infrazione**: Quando la vittima infrange il divieto imposto, l'antagonista entra nella storia. La decisione di violare il divieto si rivela essere generalmente pessima, sebbene non implichi un confronto diretto tra l'eroe e l'antagonista: infatti potrebbe anche rimanere una presenza che lo osserva; oppure potrebbe decidere di non attaccare lui, ma la sua famiglia, momentaneamente lasciata sola.

4. **Ricognizione** (o Investigazione): L'antagonista, spesso mascherato, cerca attivamente di raccogliere determinate informazioni sull'eroe (relative a qualcosa di valore di cui vuole entrare in possesso), oppure tenta di catturare qualcuno che ritiene utile ai suoi scopi. Per raggiungere il suo obiettivo, l'antagonista potrebbe parlare con un membro della famiglia che finirà per fornirgli, inconsapevolmente ed ingenuamente, le informazioni che sta cercando; oppure potrebbe provare a parlare direttamente con l'eroe, forse già consapevole del fatto che in lui vi sia qualcosa di speciale.

5. **Ottenimento** (o Delazione): Le ricerche dell'antagonista vanno a buon fine, ed egli ottiene delle informazioni utili sull'eroe o sulla vittima. Altre informazioni possono inoltre essere acquisite, come la posizione di un tesoro, una mappa o altri tipi di indicazioni materiali.

6. **Raggiro** (o Tranello): L'antagonista, sempre sotto mentite spoglie, cerca di ottenere la fiducia della vittima designata, ingannandola per catturarla o per prendere possesso dei suoi averi. Questa fase potrebbe includere la cattura della vittima, merce di scambio per ottenere qualcosa dall'eroe; oppure l'antagonista potrebbe convincere i suoi perseguitati che egli è in realtà loro amico, in modo da ottenere una collaborazione volontaria.

7. **Connivenza**: A questo punto, l'inganno perpetrato ai danni della vittima è andato a buon fine e quest'ultima e/o l'eroe è ora impegnata/o ad aiutare il proprio nemico. Il fine potrebbe essere quello di procurare all'antagonista qualcosa che egli desidera (magari una mappa o un'arma magica) oppure di lottare attivamente contro i buoni (l'antagonista potrebbe aver persuaso l'eroe che le persone in questione siano in realtà malvagie).

8. **Danneggiamento o Mancanza**: L'antagonista danneggia/ferisce un membro della famiglia dell'eroe (per esempio: lo rapisce, gli sottrae un agente magico importante, rovina il raccolto o attua altre forme di saccheggio, causa una scomparsa, espelle qualcuno, lancia un incantesimo su qualcun altro, sostituisce un bambino, commette un omicidio, imprigiona/rapisce qualcuno, minaccia di forzare un'unione coniugale, provoca tormenti notturni). In alternativa, un membro della famiglia si rende conto che gli manca qualcosa, che ha un desiderio da realizzare (ad esempio, ottenere una pozione magica). Queste due opzioni possono apparire insieme o alternativamente nella storia.

9. **Mediazione**: Il danno o la mancanza si palesano: l'eroe sente una richiesta di aiuto oppure viene avvisato; in alternativa, se vittimizzato, viene liberato dalla sua prigionia. L'eroe viene ora a conoscenza delle azioni dell'antagonista e prende atto della mancanza, magari perché trova la sua famiglia e/o il suo villaggio devastati o in uno stato di angoscia e disgrazia.

10. **Consenso** (o Inizio della reazione): L'eroe decide/accetta di ribellarsi, agendo in un modo che servirà a porre fine alla mancanza (ad esempio, con il ritrovamento dell'oggetto magico, salvando coloro che sono stati catturati e sconfiggendo l'antagonista). È un momento di definizione per lui, poiché la sua decisione di diventare parte attiva della vicenda detterà il corso delle sue azioni future e farà sì che una persona precedentemente ordinaria finisca per indossare il mantello dell'eroe.

11. **Partenza**: L'eroe lascia la casa/villaggio.

12. **Prima funzione del donatore**: L'eroe viene messo alla prova, attaccato, interrogato, in modo da essere preparato a ricevere l'oggetto magico o incontrare l'aiutante o donatore.

13. **Reazione dell'eroe**: L'eroe reagisce alle azioni del donatore: supera/fallisce la prova, libera i prigionieri, riconcilia i litiganti, compie qualche tipo di servizio, usa i poteri dell'avversario contro di lui; generalmente passa la prova.

14. **Fornitura dell'oggetto magico**: Dopo aver superato la prova, l'eroe acquisisce l'uso di un agente magico sotto varie forme: trasferimento diretto, localizzazione, preparazione, acquisto, apparizione spontanea, ingestione, oppure apparire sotto forma di personaggi che si mettono a disposizione dell'eroe.

15. **Trasferimento**: L'eroe viene condotto nel luogo in cui si trova l'oggetto delle sue ricerche o comunque gli viene indicata la strada.

16. **Lotta**: L'eroe e l'antagonista combattono direttamente (scontro fisico o di astuzia, competizione).

17. **Marchiatura**: All'eroe viene impresso un marchio: viene ferito oppure riceve un anello o un altro oggetto caratterizzante.

18. **Vittoria**: L'antagonista perde: viene ucciso in combattimento, sconfitto in una competizione, ammazzato nel sonno, esiliato, eccetera.

19. **Rimozione**: Viene posto rimedio al danno iniziale e si risolve la mancanza: l'oggetto della ricerca viene consegnato, l'incantesimo spezzato, la persona morta resuscitata, il prigioniero liberato, eccetera.

20. **Ritorno**: L'eroe torna a casa.

21. **Persecuzione**: L'eroe è perseguitato da qualcuno che attenta alla sua vita o al suo status.

22. **Salvataggio**: In un modo o nell'altro, l'eroe viene salvato dalla persecuzione: si nasconde o viene nascosto, si trasforma in maniera irriconoscibile, viene salvato da un attentato alla sua vita. Potrebbe anche darsi che degli ostacoli indipendenti dalla sua volontà rallentino il suo nemico.

23. **Arrivo in incognito**: L'eroe – mascherato ed irriconoscibile – torna a casa o arriva in un altro paese.

24. **Pretese infondate**: Un falso eroe cerca di prendere il posto di quello vero.

25. **Prova**: A questo punto, l'eroe viene sottoposto ad una prova di vario genere (un enigma da risolvere, una prova di forza, resistenza od abilità, un processo).

26. **Superamento**: L'eroe supera la prova.

27. **Identificazione** (o Riconoscimento): Grazie al marchio (o all'oggetto ricevuto), l'eroe viene riconosciuto.

28. **Smascheramento**: Il falso eroe o l'antagonista viene smascherato pubblicamente.

29. **Trasfigurazione**: L'eroe assume nuove sembianze (diventa bellissimo, viene guarito, gli vengono forniti nuovi indumenti).

30. **Punizione**: L'antagonista viene punito.

31. **Matrimonio o Incoronazione**: L'eroe ottiene la ricompensa finale, che solitamente consiste nella possibilità di sposare la donna che ama o di salire al trono (o entrambe le cose).

### Note sulle Funzioni

- Le 31 funzioni sono **inalterabili nell'ordine** nella loro sequenza base.
- Occasionalmente, alcune funzioni possono essere **omesse o invertite**: ad esempio, l'eroe potrebbe ricevere l'oggetto magico quando si trova ancora a casa, anticipando quindi la funzione del donatore.
- Le funzioni possono comparire in alcune fiabe non nell'ordine della Sequenza solo nel caso in cui alcune di esse svolgano **funzione introduttiva** alla vicenda: in questa maniera alcune funzioni svolgeranno la funzione di incipit, ma si troveranno comunque nell'ordine della Sequenza. È come dire, cioè, che un "blocco" di funzioni potrebbe trovarsi prima o dopo altri "blocchi" di funzioni, ma le singole funzioni non si cambiano mai di posto.
- **Regola del Tre**: Più frequentemente, il donatore nega l'oggetto all'eroe per ben due volte prima di consegnarglielo. In linea generale una funzione per andare a buon fine deve essere ripetuta tre volte (le prime due volte non si sortisce un esito positivo mentre la terza è quella decisiva: ad esempio l'eroe bussa a due case prima di trovare la casa giusta).

## I 7 Personaggi Tipo (Sfere d'Azione)

Propp individuò 7 personaggi tipo ricorrenti nelle fiabe:

### a. Il Cattivo (Antagonista)
Lotta contro l'eroe, è la causa del danno.

### b. Il Donatore
Prepara l'eroe al conflitto o gli fornisce un oggetto magico per riuscire nella sua battaglia.

### c. Aiutante Magico
Aiuta l'eroe nella sua ricerca/lotta.

### d. La Principessa e suo Padre (il Re)
Questi due tipi si occupano di dare l'incarico all'eroe, identificare il falso eroe, sposare l'eroe. Propp si rende conto che questi due personaggi non possono essere divisi da un punto di vista funzionale poiché si occupano delle medesime cose.

### e. Il Mandante
Il personaggio che rende nota la mancanza e incita l'eroe ad andare.

### f. L'Eroe (o Vittima che diventerà Eroe)
Colui che lotterà contro il cattivo, trionferà, verrà aiutato dal donatore, sposerà la principessa.

### g. Falso Eroe
Colui che si prende il merito della missione e cerca di sposare la principessa con l'inganno.

### Note sui Personaggi

- Questi ruoli nella realtà delle fiabe possono essere ricoperti da **più personaggi** oppure **più ruoli possono essere ricoperti da un solo personaggio**.
- Ad esempio: la strega che viene uccisa all'inizio del racconto viene sostituita dalla figlia nel ruolo di antagonista.
- Viceversa: il re può aiutare l'eroe fornendogli una spada magica, ma anche dargli un incarico, occupandosi di ricoprire il ruolo del mandante.

---

## Template per l'Analisi di Fiabe

Quando si analizza una fiaba secondo il metodo di Propp, seguire questo schema:

### 1. Situazione Iniziale
[Descrizione dell'ambiente iniziale]

### 2. Funzioni Presenti
Elencare in ordine le funzioni identificate nella fiaba con esempi concreti dal testo.

### 3. Personaggi e Sfere d'Azione
Identificare i personaggi della fiaba e associarli alle sfere d'azione:
- **Cattivo**:
- **Donatore**:
- **Aiutante Magico**:
- **Principessa/Re**:
- **Mandante**:
- **Eroe**:
- **Falso Eroe**:

### 4. Osservazioni
Note su inversioni di funzioni, ripetizioni, sovrapposizioni di ruoli, ecc.
